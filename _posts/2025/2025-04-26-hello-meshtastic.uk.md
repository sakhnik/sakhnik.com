---
layout: post
title:  Привіт, Meshtastic
ref:    2025-04-26-hello-meshtastic
lang:   uk
date:   2025-04-26 16:18:34 +03:00
tags:   radio meshtastic
---

Кілька тижнів тому моя дев’тирічна донька заблукала в лісі під час тренування зі
спортивного орієнтування. Таке іноді стається, і діти мають виконати домовлений
алгоритм, щоб повернутися на базу. Але цього разу щось пішло не так: вона не
взяла із собою ні компас, ні телефон. І я не зміг її знайти вздовж запланованого
маршруту. На щастя, вона зосередилася і повернулася самотужки, але більш
стомлена, ніж зазвичай. Тож з’явилася ідея. Електронний
комунікатор-відслідковувач міг би допомогти знаходити молодших студентів і
заощадити наші пошукові зусилля. Швидкий пошук показав, що є багато різних
варіантів для «GPS Tracker».

Ось мої технічні умови:

  - Приймач GPS/GNSS для точної геолокації
  - Радіо LoRa для телеметрії
  - Примітивний дисплей із напрямком до інших вузлів відносно півночі, сонця чи місяця
  - Автономний час роботи від батареї ~10 годин
  - Доступна ціна.

Звісно, можна було б користуватися смартфоном попри непрактичність носіння під
час тренування. Та й покриття мобільної мережі може бути недостатнє у лісі.
Тож спеціальний прилад, пристосований для носіння на ших був би доречніший.

Мій вибір [Heltec Wireless
Tracker](https://heltec.org/project/wireless-tracker/), який коштує ~20 $. Я
розібрався із тим, як малювати фігури і друкувати текст на дисплеї, як приймати
координати геолокації, як передавати і отримувати через радіо LoRa.
Але стало зрозуміло, що немає необхідності розробляти власну систему, тому що
[Meshtastic](https://meshtastic.org/) вже вміє все, що мені потрібно. Початково
це система комунікації, але дозволяє передавати і показувати точне місце
розташування сусідніх вузлів на мапі в приватному каналі. Вже є мобільний
додаток, зручна інфраструктура для підтримки і супроводження.

Тож мені тільки залишилося замовити і розмістити якийсь ЛіПо акумулятор
2000&nbsp;мAг і виготовити корпус. Цього разу я зробив це з допомогою OpenSCAD:
[repo](https://github.com/sakhnik/heltec-wireless-tracker). Всього ціна приладу
вийшла приблизно 1000 ₴.

![Модель корпусу](/assets/2025-04/case-model.png)

![Відслідковувач](/assets/2025-04/tracker.jpg)

Meshtastic — це проєкт із відкритим початковим кодом, його можна ще краще
пристосувати до нашої задачі. Наприклад, для відображення напрямку відносно
сонця і місяця, щоб допомогти із навігацією, коли компаса немає.

Посилання:

  - [Meshtastic в Україні](https://ut3usw.dead.guru/docs/ham/meshtastic/)
  - [Відслідковування улюбленців із Meshtastic](https://gorges.us/meshtastic-pet-tracker/) — схожа історія і застосування
